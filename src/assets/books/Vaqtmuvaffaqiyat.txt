VAQT
Barchamiz hayotning qisqaligi haqida
gapiramiz-u, lekin umrimizni bekorchi
narsalarga sarflashdan tiyilmaymiz.
Seneka

Muvaffaqiyatga erishishda eng muhim
omillardan biri VAQT hisoblanadi. Lekin,
afsuski, ko‘pchiligimiz mana shu omilning
borligini bila turib, undan unumli
foydalanish usullarini bila turib, ularni
amalga oshirmaymiz.
Faraz qiling: har kuni tongda sizning
hisobingizga 86 400 so‘mlik pul qo‘yildi.
Faqat kechagi pulingiz bugunga o‘tmaydi. Va
har kuni qanchasini ishlatgan bo‘lsangiz
ham, o‘sha kungi hisobingiz yopiladi. Bu
holda nima qilgan bo‘lardingiz? Har holda,
bor pulning so‘nggi tiyinigacha ishlatishga
harakat qilgan bo‘lardingiz, to‘g‘rimi?
Hammamizning shunga o‘xshash boyligimiz
bor: Vaqt. Har tongda hisobimizga 86 400
soniya qo‘yiladi. Tunda hisobimiz yopiladi.
Har kunimiz shu shaklda aylanib o‘tib
boradi. Kechagi kun bugunning hisobiga bir
soniya ham qo‘shib bermaydi.
Bugunni bugungi hisobimiz bilan
o‘tkazishimiz lozim. Uni yaxshi ishlarga
sarflaylikki, kelajakda o‘zimizga
muvaffaqiyat va baxt bo‘lib qaytib kelsin.
BIR YILning
qadrini kirish
imtihonlaridan
o‘ta olmagan
abituriyentdan
so‘rang.
BIR HAFTAning
qadrini haftalik
jurnal
muharriridan so‘rang.
BIR DAQIQAning qadrini samolyotga
kechikkan yo‘lovchidan so‘rang.
BIR SONIYAning qadrini to‘qnashuv oldini
ololmagan haydovchidan so‘rang.
BIR MILLISONIYAning qadrini yugurish
bo‘yicha musobaqada kumush medal olgan
sportchidan so‘rang.
Unutmang, vaqt hech kimni kutib turmaydi.
Kecha o‘tmishga aylandi, ertaga nima
bo‘lishi mavhum. Bugun esa hovuchlaringiz
ichidagi vaqt sizga armug‘on.
Ertamizni qurish yo‘lida hozirgi yashayotgan
vaqtimizni foydali ishlarga sarflash juda
muhim hisoblanadi.
Siz hech o‘tirib bugun kun bo‘yi nimalar
bilan shug‘ullanganingizni, qaysi ishga
qancha vaqt ajratganingizni
hisoblaganmisiz? Hisoblashga urinib
ko‘ring. Buning foydasi katta. Hisoblab
chiqqach, siz kichik vaqtlardan qanchasini
keraksiz ishlarga sarflab yuborganingizni
ko‘ra olasiz. Bu hisob-kitob, aslida, qancha
vaqtingizni foydali ishlarga sarflaganingizni
ham ko‘rsatadi. Vaqtni samarali ishlatish
muvaffaqiyatning kalitlaridan biridir.
• Vaqtingizni qanday bekorchi narsalarga
sarflaganingizni o‘ylab ko‘ring va ularning
ro‘yxatini tuzing.
• Keyin vaqtni bekorchi narsalarga
sarflashning qanchaga tushishini hisoblab
ko‘ring.
• Ro‘yxatdan eng oson voz kechishingiz
mumkin bo‘lgan uch narsani tanlang va
ulardan shu zahoti voz keching.
• Bu ishni tez-tez takrorlab turing.
G‘arbda vaqtdan samarali foydalanishga oid
kurslarning birida o‘qituvchi har biri turli
kasbni egallagan o‘quvchilariga amaliy dars
berishga qaror qiladi. U sinfxonaga guldon
qo‘yib, unga yirik toshlarni soladi va “Bu
idish to‘ldimi?” – deb so‘raydi. O‘quvchilar:
“Ha, to‘ldi”, - deb javob berishgach,
tortmasidan mayda shag‘al toshlarini olib,
idishga soladi. Idishni silkitib, mayda
toshlarni yirik toshlar orasiga joylashtiradi
va yana: “Idish to‘ldimi?”–deb so‘raydi.
O‘quvchilar bu safar ham: “Ha”, - deb javob
berishadi. O‘qituvchi idishning ichiga endi
qum soladi. Qum toshning oralarini to‘ldirib
bo‘lgach, sinfga qarab: “Endi-chi?”–deb
so‘raydi. O‘quvchilar yana: “Ha, to‘ldi”, –
deyishadi. O‘qituvchi bu gal idishga suv
quyadi. Shu bilan idish to‘ladi. O‘qituvchi:
“Bu ko‘rgan voqeangizdan qanday xulosa
chiqardingiz?” –deb so‘raydi. O‘quvchilardan
biri: “Ish rejangiz qanchalik to‘la bo‘lsa ham,
yangi ishlar uchun vaqt topish mumkin”,–
deb javob berdi. Bu e’tiborsiz qoldirib
bo‘lmaydigan xulosa bo‘lsa-da,
o‘qituvchining bermoqchi bo‘lgan asl ibrati
boshqa edi. Agar katta tosh bo‘laklarini eng
avval guldonga solib qo‘ymasangiz, keyin
aslo ularni joylashtira olmaysiz.
Hayotimizdagi katta tosh parchalari
qaysilar? Biz ularni hamma narsadan oldin
bajaryapmizmi? Yoki guldonni suv va qum
bilan to‘ldirib, katta toshlar tashqarida qolib
ketyaptimi?
Xulosa chiqarish va amal qilishni o‘zingizga qoldirdik.

Telegram.me/KitobL kanali